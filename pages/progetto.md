---
layout: default
title: progetto
---

## Motivazione
I tumori solidi sono una delle principali cause di mortalità in tutto il mondo, primariamente a causa del fallimento 
della precoce individuazione della malattia in fase iniziale, con un conseguente impatto sull’efficacia del trattamento.

Al giorno d’oggi la diagnosi viene effettuata affiancando alle indagini diagnostiche tradizionali, indagini genetiche 
che prevedono un prelievo di tessuto o di cellule dal tumore e che possono evidenziare le alterazioni geniche del DNA 
coinvolte nelle fasi di sviluppo e progressione del tumore. 

La scoperta della presenza del DNA tumorale libero circolante (ctDNA) rappresenta una fonte di DNA che consente di 
superare i limiti della biopsia solida (analisi invasiva e con limitazioni). Il ctDNA può essere ottenuto in maniera 
non invasiva da un semplice prelievo (biopsia liquida) che include non solo il profilo genetico della lesione primaria 
ma anche eventuali metastasi.

## Obiettivo

Il progetto NIASMIC si propone di sviluppare un protocollo non invasivo di analisi del profilo genetico del ctDNA 
(DNA tumorale circolante) estratto da biopsia liquida di pazienti oncologici ed ematologici, mediante l’applicazione 
delle tecnologie di sequenziamento di nuova generazione (NGS) su un pannello di geni.

Il pannello, studiato in collaborazione con i reparti di oncologia ed ematologia degli ospedali coinvolti (..) 
sarà comprensivo delle regioni genomiche di interesse clinico per un ampio spettro di tumori e sarà validato sui 
tumori dell’ovaio, testa-collo, polmone, e linfomi gastroenterici o ematologici.

L’obiettivo finale del progetto è creare un prodotto per analisi non invasive del profilo genetico in pazienti oncologici.

## Fasi

Il progetto si svilupperà in tre fasi principali, nello specifico 6 WP, nell’arco di 30 mesi.

- **WP1 Gestione del progetto** - Implementare tutte le strutture di gestione. Coordinamento delle attività.

- **WP2 Disseminazione e sfruttamento dei risultati** - Garantire la massima diffusione dei risultati di progetto.

- **WP3 Definizione specifiche iniziali del progetto** - Definire l’infrastruttura e le specifiche tecniche iniziali.

- **WP4 Produzione dati di sequenziamento e analisi** - Raccolta, produzione e analisi dati.

- **WP5 Validazione per applicazioni in clinica**  - Validazione NIASMIC come strumento per la diagnosi e il follow-up

- **WP6 Analisi Health Technology Assessment ( HTA)** - Valutazione HTA della tecnologia NIASMIC

### Fase 1
La prima fase prevede, dopo sottomissione e approvazione del protocollo di studio da parte del Comitato Etico, 
la raccolta, il sequenziamento e l’identificazione di varianti a partire da biopsie standard e prelievi 
(biopsia liquida) da 100 pazienti oncologici affetti da diverse neoplasie.

Le varianti identificate in ogni paziente verranno confrontate tra loro e con le banche dati per una prima validazione 
del protocollo per applicazioni diagnostiche

### Fase 2
La seconda fase prevede l'analisi del ctDNA da prelievi di sangue dagli stessi pazienti arruolati per la fase 1 
in seguito ai trattamenti terapeutici cui andranno incontro.

La validazione del protocollo per il monitoraggio della risposta al trattamento avverrà mediante confronto con i dati 
ottenuti dalla prima fase, le banche dati e i dati clinici raccolti.

Il protocollo sperimentale sarà automatizzato e verrà strutturata una pipeline di analisi integrata per 
l’identificazione delle varianti di valenza clinica, la loro archiviazione, il confronto con i database e la 
produzione di un report che risponda alle esigenze dei clinici oncologi.

### Fase 3
Nel corso della terza fase, le attività saranno centrate sulla ottimizzazione della tecnologia NIASMIC per applicazioni
nella diagnosi e il follow-up e la trasformazione dei risultati della ricerca in un prodotto per analisi non invasive.

Verrà svolta una approfondita analisi dei costi della tecnologia in funzione della continua evoluzione nel settore, 
e verrà fornito supporto alle imprese per la messa a punto di nuovi prodotti basati sulla tecnologia NIASMIC.

## Rilevanza dei risutati attesi
Da sempre l’attenzione degli investitori nel settore life science è orientata in primo luogo a soluzioni terapeutiche 
e solo in via residuale alla diagnostica. Negli ultimi tempi però sono emersi evidenti segnali di cambiamento 
nell’interesse della comunità economico-scientifica e questo appare chiaro da tutte le società che puntano a 
rivoluzionare il modo in cui si estraggono informazioni sullo stato di salute di un paziente attraverso un 
prelievo del sangue.

Appare quindi evidente che vi è una maggiore attenzione verso la diagnostica e lo screening da parte delle aziende 
del settore Biomedico, principalmente perché sono cambiate tre fondamentali condizioni al contorno:

- **Volontà dei pazienti di conoscere il proprio stato di salute** - Mentre il concetto di screening e prevenzione 
  era un tempo visto come un servizio pubblico obbligatorio verso cui porsi in modo passivo, oggi sono sempre di più 
  i test pagati out-of-pocket (i.e. non rimborsati) che il paziente sceglie deliberatamente di fare, basti pensare 
  all’Harmony Test per la trisomia del cromosoma 21 sviluppato da Ariosa (acquistata da Roche), sempre più diffuso tra
  le donne in gravidanza.
    
- **Minore costo delle analisi genetiche** - Estrarre informazione rilevante da tessuti biologici è sempre più 
  economico, rapido e meno invasivo. L’effetto dei progressi tecnologici (della NGS in primis) ha un impatto diretto 
  sulla specificità dei test disponibili, ovvero sulla capacità di minimizzare il numero di falsi positivi, 
  direttamente correlati ai costi di diagnosi ulteriore e follow-up. Una migliore tecnologia porta dunque ad una 
  riduzione del costo di individuazione di un paziente malato
  
- **Maggiore utilità dell’informazione genetica** - La continua evoluzione della medicina personalizzata, ovvero delle 
  terapie con elementi di specificità rispetto al paziente in esame, ha aumentato notevolmente l’impatto 
  dell’informazione diagnostica sulla terapia.
  
Alla luce di un nuovo scenario in cui il paziente è attivo nella scelta del proprio percorso di screening, 
in cui analisi un tempo impensabili sono alla portata del sistema sanitario/assicurativo o addirittura del privato 
ed i risultati di tali analisi possono fare la differenza sulle probabilità di riuscita del trattamento, 
è evidente che il peso dello screening e della diagnosi sia completamente diverso rispetto a prima.

Un esempio di questo cambio di prospettiva è la rilevanza che sta assumendo agli occhi della comunità finanziaria 
il settore della liquid biopsy (biopsia liquida), ventaglio di procedure non invasive alternative alla biopsia 
chirurgica con cui è possibile effettuare analisi biologiche tramite un semplice prelievo del sangue.
